## Εκφώνηση
Δίνεται μία ακολουθία αποτελούμενη από Ν ακέραιους αριθμούς, διάφορους του μηδέν. Ξεκινάμε να παίζουμε το εξής παιχνίδι: Σε κάθε βήμα του παιχνιδιού, βρίσκουμε όλα τα ζεύγη γειτονικών αριθμών της ακολουθίας, για τα οποία ο αριστερός αριθμός είναι θετικός και ο δεξιός αριθμός είναι αρνητικός. Για κάθε ένα τέτοιο ζεύγος, αντιμεταθέτουμε τους δύο αριθμούς. Στη συνέχεια προχωρούμε στο επόμενο βήμα. Επαναλαμβάνουμε με όσα βήματα χρειαστούν, μέχρι που να μην μπορούν να γίνουν άλλες αντιμεταθέσεις.

Γράψτε ένα πρόγραμμα που να υπολογίζει: πόσες αντιμεταθέσεις θα γίνουν σε όλη τη διάρκεια του παιχνιδιού, ποιος θα είναι ο πρώτος και ποιος ο τελευταίος αριθμός της ακολουθίας μετά το τελευταίο βήμα.

## Δεδομένα εισόδου
Η πρώτη γραμμή της εισόδου θα περιέχει το πλήθος των στοιχείων της ακολουθίας Ν. Η δεύτερη γραμμή της εισόδου θα περιέχει τους Ν ακέραιους αριθμούς της ακολουθίας, χωρισμένους με κενά διαστήματα. Θεωρήστε δεδομένο ότι η είσοδος θα είναι έγκυρη και ότι 2 ≤ Ν ≤ 100.000.

## Δεδομένα εξόδου
Η έξοδος πρέπει να αποτελείται από τρεις γραμμές, κάθε μία από τις οποίες θα περιέχει ακριβώς έναν ακέραιο αριθμό. Η πρώτη γραμμή θα περιέχει το πλήθος των αντιμεταθέσεων, ενώ η δεύτερη και η τρίτη θα περιέχουν αντίστοιχα τον πρώτο και τον τελευταίο αριθμό της ακολουθίας μετά το τελευταίο βήμα.

## Περιορισμοί
Όριο χρόνου εκτέλεσης: 1 sec.
## Παράδειγμα εισόδου
7
10 -9 -4 5 -2 3 8
## Παράδειγμα εξόδου
4
-9
8
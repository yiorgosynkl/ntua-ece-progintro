## Εκφώνηση
Ο μικρός Λουκάς παίζει με το πατίνι του. Κουράζεται όμως εύκολα κι έτσι βασίζεται αποκλειστικά στην κλίση του δρόμου. Έστω ότι ο δρόμος όπου κάνει πατίνι ο Λουκάς χωρίζεται σε Ν μικρά τμήματα και ότι η κλίση καθενός από αυτά παριστάνεται με έναν ακέραιο αριθμό. Αν, για παράδειγμα, ο αριθμός που αντιστοιχεί σε κάποιο τμήμα είναι 3, τότε το τμήμα αυτό είναι κατηφορικό και η ταχύτητα του πατινιού θα αυξηθεί κατά 3 όταν περάσει από εκεί. Αντίθετα, αν ο αριθμός είναι -4, τότε το τμήμα αυτό είναι ανηφορικό και η ταχύτητα του πατινιού θα μειωθεί κατά 4 όταν περάσει από εκεί. Τα επίπεδα τμήματα παριστάνονται με μηδέν.

Ο Λουκάς μπορεί να διαλέξει από ποιο σημείο του δρόμου θα ξεκινήσει με το πατίνι του. Η αρχική του ταχύτητα είναι μηδενική και θέλει να φτάσει στο τέλος του δρόμου με τη μέγιστη δυνατή ταχύτητα.

Να γράψετε ένα πρόγραμμα το οποίο θα βρίσκει τη μέγιστη δυνατή ταχύτητα στο τέλος του δρόμου.

## Δεδομένα εισόδου
Η πρώτη γραμμή της εισόδου θα περιέχει το πλήθος N των τμημάτων του δρόμου. Η δεύτερη γραμμή της εισόδου θα περιέχει Ν ακέραιους αριθμούς. Οι αριθμοί θα χωρίζονται με κενά διαστήματα, και η απόλυτη τιμή τους θα είναι μικρότερη ή ίση του 1000.

Να θεωρήσετε ως δεδομένο ότι 2 <= Ν <= 1.000.000, και ότι η είσοδος θα είναι έγκυρη.

## Δεδομένα εξόδου
Η έξοδος πρέπει να αποτελείται από μία γραμμή που να περιέχει ακριβώς έναν ακέραιο αριθμό: τη μέγιστη ταχύτητα με την οποία μπορεί να φτάσει ο Λουκάς στο τέλος του δρόμου.

## Περιορισμοί
Όριο χρόνου εκτέλεσης: 1 sec.
Όριο μνήμης: 16 MB.
## Παράδειγμα εισόδου
8
-1 3 -4 5 -1 4 0 -2
## Παράδειγμα εξόδου
6
## Παράδειγμα εισόδου 2
10
5 -6 7 -8 14 12 -11 9 -5 4
## Παράδειγμα εξόδου 2
23
## Παράδειγμα εισόδου 3
5
1 2 1 2 -10
## Παράδειγμα εξόδου 3
0
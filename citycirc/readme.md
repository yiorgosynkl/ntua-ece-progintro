## Εκφώνηση
Δίνονται N πόλεις, αριθμημένες από 1 μέχρι Ν (συμπεριλαμβανομένων) και διατεταγμένες κατά μήκος μιας κυκλικής διαδρομής (η επόμενη της πόλης k στην κυκλική διαδρομή είναι η πόλη k+1, όταν k < Ν, και η πόλη 1, όταν k = Ν). Ένας κρατικός υπάλληλος πρόκειται να επισκεφθεί όλες τις πόλεις με τη σειρά που προαναφέρθηκε και να διευθετήσει τις φορολογικές εκκρεμότητες των πολιτών απέναντι στο κράτος (καταβολή φόρου) και του κράτους απέναντι στους πολίτες (επιστροφή φόρου) σε κάθε πόλη. Για κάθε πόλη k (όπου 1 ≤ k ≤ Ν) δίνεται ένας ακέραιος b_k που ισούται με το άθροισμα των φορολογικών εκκρεμοτήτων των κατοίκων της πόλης k (ο αριθμός αυτός μπορεί να είναι θετικός, αρνητικός, ή 0). Έτσι αν το b_k είναι θετικό, ο υπάλληλος φεύγει από την πόλη k με b_k ευρώ περισσότερα απ’ όσα είχε όταν ήρθε, αν το b_k είναι αρνητικό, ο υπάλληλος φεύγει από την πόλη k με |b_k| ευρώ λιγότερα, και αν το b_k είναι 0, ο υπάλληλος φεύγει από την πόλη k με το ίδιο διαθέσιμο ποσό. Ο υπάλληλος δεν μπορεί να συνεχίσει την περιοδεία του αν εμφανίζεται ότι διαθέτει αρνητικό ποσό μετά την επίσκεψή του σε κάποια πόλη, αφού αυτό δηλώνει αδυναμία εκπλήρωσης κάποιων υποχρεώσεων επιστροφής φόρου στην πόλη.

Γράψτε ένα πρόγραμμα που να βρίσκει την πρώτη πόλη (δηλαδή αυτή με τον μικρότερο αριθμό), από την οποία αν ξεκινήσει ο κρατικός υπάλληλος την περιοδεία του με μηδέν ευρώ, θα μπορέσει να την ολοκληρώσει.

## Δεδομένα εισόδου
Η πρώτη γραμμή της εισόδου θα περιέχει το πλήθος των πόλεων Ν. Η δεύτερη γραμμή της εισόδου θα περιέχει τους Ν ακέραιους αριθμούς b_1, b_2, ..., b_Ν, χωρισμένους με κενά διαστήματα. Θεωρήσετε δεδομένο ότι η είσοδος θα είναι έγκυρη και ότι 2 ≤ Ν ≤ 1.000.000.

## Δεδομένα εξόδου
Η έξοδος πρέπει να αποτελείται από μία μόνο γραμμή που να περιέχει ακριβώς έναν φυσικό αριθμό: τον αριθμό της πρώτης πόλης από την οποία αν ξεκινήσει ο κρατικός υπάλληλος την περιοδεία του με μηδέν ευρώ, μπορεί να την ολοκληρώσει. Αν δεν υπάρχει τέτοια πόλη, ο αριθμός στην έξοδο πρέπει να είναι 0.

## Περιορισμοί
Όριο χρόνου εκτέλεσης: 1 sec.
## Παράδειγμα εισόδου
6
-50 20 15 30 0 -5
## Παράδειγμα εξόδου
2
## Παράδειγμα εισόδου 2
8
35 10 -55 -40 30 -70 60 30
## Παράδειγμα εξόδου 2
7
## Παράδειγμα εισόδου 3
6
-50 20 -15 30 18 -5
## Παράδειγμα εξόδου 3
0

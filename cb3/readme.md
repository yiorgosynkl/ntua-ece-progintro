## Εκφώνηση
Κάποιοι φυσικοί αριθμοί, όπως ο 17, μπορούν να γραφούν ως άθροισμα τριών κύβων φυσικών αριθμών: 17 = 1^3 + 2^3 + 2^3. Άλλοι, όπως ο 42, δεν μπορούν να γραφούν σε αυτή τη μορφή. Κάποιοι φυσικοί αριθμοί, όπως ο 251, μπορούν να γραφούν σε αυτή τη μορφή με περισσότερους του ενός τρόπους: 251 = 1^3 + 5^3 + 5^3 = 2^3 + 3^3 + 6^3.

Γράψτε ένα πρόγραμμα που να διαβάζει κάποιους φυσικούς αριθμούς και να βρίσκει με πόσους διαφορετικούς τρόπους καθένας από αυτούς μπορεί να γραφεί ως άθροισμα τριών κύβων φυσικών αριθμών.

## Δεδομένα εισόδου
Η πρώτη γραμμή της εισόδου θα περιέχει το πλήθος T των αριθμών που θα δοθούν στη συνέχεια. Οι επόμενες T γραμμές θα περιέχουν κάθε μία ακριβώς ένα φυσικό αριθμό N_i.

Να θεωρήσετε ως δεδομένο ότι η είσοδος θα είναι έγκυρη και ότι οι αριθμοί δε θα υπερβαίνουν τα όρια που αναγράφονται παρακάτω.

## Δεδομένα εξόδου
Η έξοδος πρέπει να αποτελείται από T γραμμές, κάθε μία από τις οποίες πρέπει να περιέχει ακριβώς έναν ακέραιο αριθμό, το πλήθος των τρόπων με τους οποίους ο αντίστοιχος αριθμός N_i της εισόδου μπορεί να γραφεί ως άθροισμα τριών κύβων φυσικών αριθμών.

## Περιορισμοί
```1 <= T <= 10.000```
```0 <= N_i <= 1.000.000.000```
Όριο χρόνου εκτέλεσης: ```1 sec```.
Όριο μνήμης: ```64 MB```.
## Παράδειγμα εισόδου
```
6
17
42
251
0
5104
1003
```
## Παράδειγμα εξόδου
```
1
0
2
1
3
0
```
## Εκφώνηση
Δίνεται μία ακολουθία Ν θετικών ακέραιων αριθμών. Επιλέγω δύο από αυτούς και υπολογίζω το άθροισμά τους συν την απόστασή τους μέσα στην ακολουθία. Για παράδειγμα, έστω ότι Ν=6 και οι αριθμοί της ακολουθίας είναι:

`7 3 9 8 2 7`

Αν επιλέξω το 3 και το 8, η απόστασή τους είναι 2 (γιατί το 3 είναι ο δεύτερος όρος της ακολουθίας και το 8 είναι ο τέταρτος, επομένως 4-2=2), άρα το άθροισμα που υπολογίζω είναι 3+8+2=13.

Γράψτε ένα πρόγραμμα που, δεδομένης μίας τέτοιας ακολουθίας, να βρίσκει τη μέγιστη δυνατή τιμή αυτού του αθροίσματος.

Προσοχή: Πρέπει να επιλέξω δύο διαφορετικούς όρους της ακολουθίας, όχι δύο φορές τον ίδιο όρο. Αυτό δεν αποκλείει να επιλεγεί ο ίδιος αριθμός, αν εμφανίζεται δύο φορές στην ακολουθία.

## Δεδομένα εισόδου
Η πρώτη γραμμή της εισόδου θα περιέχει το πλήθος N των στοιχείων της ακολουθίας. Η δεύτερη γραμμή της εισόδου θα περιέχει Ν ακέραιους αριθμούς, χωρισμένους ανά δύο με ένα κενό διάστημα.

Να θεωρήσετε ως δεδομένο ότι 2 <= Ν <= 1.000.000, ότι η είσοδος θα είναι έγκυρη και ότι οι αριθμοί δε θα υπερβαίνουν το 1.000.000.000.

## Δεδομένα εξόδου
Η έξοδος πρέπει να αποτελείται από μία γραμμή που να περιέχει ακριβώς έναν ακέραιο αριθμό, τη μεγαλύτερη δυνατή τιμή του ζητούμενου αθροίσματος.

## Περιορισμοί
2 <= N <= 1.000.000
Όριο χρόνου εκτέλεσης: 1 sec.
Όριο μνήμης: 10 MB.
## Παράδειγμα εισόδου
```
6
7 3 9 8 2 7
```
## Παράδειγμα εξόδου
```
19
```